---
layout: post
title: Культура знань
category: knowledge management

---
Самонавчальні організації володіють особливою корпоративною культурою - культурою знань. Що це таке? Це набір принципів, переконань, патернів поведінки співробітників організації, які підтримують створення й вільне розповсюдження знань. Кріс Колісон і Джеф Парсел (1) описують культуру знань як таку, в якій можна легко попросити на допомогу та легко її запропонувати. В ній люди свідомо думають про те, хто міг вже зробити це до мене, щоб я міг навчитися в нього, і з ким я міг би цим поділитися. У компаній з такою культурою є декілька відмітних рис:

1\.    Вільний рух інформації як за горизонталлю (між підрозділами), так і за вертикаллю (від керівництва до підлеглих і в зворотному напрямку). Зрозуміло, з урахуванням обмежень, пов'язаних з політикою інформаційної безпеки. Під час дослідження, проведеного спеціалістами Норвежської бізнес школи BI та Університету Любляни (2), було доведено, що приховування інформації від колег веде до зниження загального рівня креативності та інновативності в компанії.

2\.    Відсутність страху експериментування. Експерименти - основа інновацій. Але співробітники не будуть експериментувати, якщо за кожною помилкою наступає невідворотне покарання. Страх покарання за помилки не тільки вбиває інновативність та креативність в організації, але й веде до замовчування помилок, а значить, підвищує ризик того, що хтось колись знову повторить помилку, наступивши «на старі граблі». Помилки потрібно виправляти та отримувати з них уроки, а потім інформацію про ці уроки доводити до всіх інших співробітників у компанії. І це для неї - безцінний досвід. Провідні компанії світу це розуміють. Наприклад, в General Electric вже змінили систему мотивації таким чином, щоб усунути страх помилок у співробітників.

3\.    Регулярне отримання співробітниками зворотного зв'язку про свою працю.

4\.  Заохочення безперервного навчання співробітників: наявність планів розвитку, навчальних і тренінгових програм, корпоративної бібліотеки тощо, - а також заохочення співробітників ділитися зі своїми колегами новими знаннями, ідеями, досвідом і практикою роботи в інших компаніях.

5\.    Наявність системи подачі рацпропозицій або будь-якої іншої системи, що дає співробітникам можливість донести свої ідеї до керівництва або випробувати їх на практиці самостійно в межах визначеного бюджету.

Що потрібно, щоб збудувати таку культуру? На мій погляд, обов'язкові три фактори:

1\. Лідерство. Тут все зрозуміло: лідерство - це натхнення, особистий приклад керівника, підтримка потрібних починань, розставлені пріоритети та виділені бюджети. Важливе завдання лідера - стимулювати культуру задавання питань та дискусій. Незнання - це не слабкість, а можливість росту.

2\.    Усунення бар'єрів. Ларі Прусак радить чесно відповісти собі на запитання: «Ми не хочемо або ми не можемо ділитися знаннями?». Відповідь на нього дає розуміння того, що заважає розвитку культури знань. Це можуть бути організаційні бар'єри та ментальні перешкоди:

**а**. Організаційні бар'єри обумовлені, в першу чергу, оргструктурою: чим більше рівнів ієрархії в компанії, тим важче проходить інформація між цими рівнями (згідно досліджень, на кожному рівні ієрархії губиться до 50% інформації, що передається). Іншим бар'єром може бути географічна віддаленість філій компанії. До організаційних бар'єрів також відносяться система мотивації персоналу, правила просування кар'єрними сходинками, традиції проведення нарад, методики вирішення проблем, які, як правило, базуються у нас на пошуку винних.

**b**. Ментальні перешкоди також можуть бути декількох видів. Перше — це наше невміння рефлексувати, тобто відсторонюватися від свого досвіду, осмислювати його, структурувати та отримувати уроки. Без цього навику важко переводити неявне знання в явне. Друге — ми всі не любимо визнавати свої помилки. Причому чим вищий рівень професіоналізму спеціаліста, тим складніше йому визнати помилку. У Кріса Агіріса\[\](#bookmark37)\[9\](#bookmark38) є поняття «дилема навчання» у професіоналів. Суть його в тому, що, чим вищий рівень спеціаліста, тим легше йому змінювати роботу інших і складніше міняти свою роботу, бо він апріорі вважає себе експертом і займає оборонну позицію щодо найменшої, навіть конструктивної, критики у свій бік. Для усунення ментальних перешкод може знадобитися допомога коучів і фасилітаторів.

3\. Довіра. Для співробітників критично важливо почувати себе в безпеці й довіряти один одному та керівництву, інакше вони просто не будуть ділитися інформацією. Крім того, довіра - це необхідна умова для створення креативної та інновативної атмосфери в компанії. Встановити атмосферу довіри неможливо без особистого прикладу керівника та усунення організаційних бар'єрів. Також важливими є стабільність і чітке дотримання встановлених «правил гри» (і так, якщо раптом комусь із працівників необхідно заплатити надвелику премію за останній квартал, то її дійсно платять, а не змінюють «заднім числом» правила нарахування премії та не шукають, за що можна зняти її частину). Але потрібне дещо ще - це усвідомлення працівниками вигоди від взаємного обміну знаннями. І тоді кожен буде допомагати іншим, не очікуючи нічого навзаєм, але розуміючи, що в будь-який момент, коли йому самому знадобиться допомога, він її отримає.

Більшість стартапів із самого початку мають культуру знань, і задача керівництва - не втратити її під час зростання компанії, своєчасно помічаючи і усуваючи бар'єри на шляху створення та розповсюдження знань. Іншим компаніям, які бажають розвивати в собі таку культуру, доведеться докласти до цього зусиль. Зміна культури - це повільний і складний процес.

(1) Кріс Колісон (англ. Chris Collison), Джеф Парсел (англ. Geoff Parcel!) - дослідники й консультанти з питань управління знаннями. Свій досвід зі створення системи управління знаннями в компанії British Petroleum Колісон і Парсел виклали в книзі «Вчіться літати. Практичні уроки з управління знаннями від кращих самонавчальних організацій» .

(2) Див. [http:/amj.aom.org/content/57/1/172.abstract](http:/amj.aom.org/content/57/1/172.abstract) та [http:/amj.aom.org/content/57/1/172.abstract](http:/amj.aom.org/content/57/1/172.abstract) .