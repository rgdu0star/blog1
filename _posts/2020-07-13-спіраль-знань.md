---
layout: post
title: Спіраль знань
category: knowledge management

---
У 1995 році Ікуджиро Нонака та Хіротака Такеучі, дослідники управління знаннями в японських компаніях, запропонували модель переходу видів знання і назвали її спіраллю знань. Ідея моделі полягає в тому, що організаційне знання створюється і розповсюджується шляхом соціальної взаємодії його явної та неявної складових. Цю взаємодію творці моделі назвали трансформацією знання.

![](/uploads/9db996b1-f239-4864-8060-9ab334f631f3.png)

Мал. 6. Спіраль знань Нонака і Такеучі

Існує чотири способи такої трансформації:

1\.    Перехід неявного знання у неявне - це соціалізація. Так навчаються діти в будь-якому колективі. Вони придивляються і швидко переймають прийняті правила гри та норми поведінки (хоч у явному вигляді їм далеко не завжди пояснюють, що прийнято в цій групі).

2\.    Перехід неявного знання в явне - екстерналізація (зсередини назовні). Те саме «витягування» неявного знання шляхом саморефлексії, роботи з коучем або фасилітатором. Наприклад, коли починаєш розуміти, що в тебе щось виходить не випадково, а за виконанням деяких умов. Саме цей спосіб трансформації знань є ключем до вирішення проблем і створення проривних інновацій. Багато інструментів 6 сигм, ТОС, бережливого виробництва працюють з неявним знанням з метою його екстерналізації.

3\.    Перехід явного знання в явне - комбінація. Типові приклади - невеликі інновації та перенесення кращих практик. Коли власник кафе підгледів у дорогому ресторані, що прохолодним літнім вечором на терасу відвідувачам виносять пледи, і наступного дня пішов покупати пледи для свого кафе. Ну, і коли я пишу книгу про управління знаннями, а ви її читаєте - це теж комбінація як перехід явного знання в явне.

4\.    Перехід явного в неявне - інтерналізація (ззовні всередину). Прикладом є процес напрацювання досвіду. Коли людина поступово навчається майстерності, спочатку кожен крок робиться через силу й свідомо контролюється. Поступово навички відточуються, і контроль над певною частиною роботи йде в підсвідомість. Через деякий час майстер забуває, чому він робить так, а не інакше - просто робить і все. Й отримує стабільно високий результат. Інтерналізація може проходити й у спілкуванні - коли явне знання однієї людини

переходить безпосередньо у неявне його співрозмовника. Так працює сторітелінг. У правильно складених історіях разом з фактами передається і контекст події, на якому часто не фокусується увага слухача, тому контекст засвоюється одразу підсвідомістю як неявне знання. Але контекст у багатьох випадках грає вирішальну роль для використання знань про факти з історії, яку розповіли.

Звідки ж береться спіраль в цій моделі? Створення організаційного знання - це безперервна взаємодія неявного та явного знання через різні форми трансформації. Соціалізація починається з утворення поля взаємодії - простору для спілкування та спільної праці. Діалог і колективні роздуми під час спільної праці запускають процес екстерналізації. Знов створене явне знання додається до вже існуючого контексту знань через утворення різних зв'язків («містків» від нового знання до того, що ми вже знали раніше). Продовження роботи веде до навчання на практиці та запускає процес інтерналізації. Неявне знання накопичується і починає знову передаватисяа з початком взаємодії з іншим співробітником під час соціалізації. Спіраль виходить на новий виток.

Що дає нам знайомство з моделлю спіралі знань? Розуміння умов ефективного створення і розповсюдження організаційного знання:

•    Наявність поля взаємодії (робоча група з вирішення проблеми, пара наставник-учень, проектна команда).

•    Осмислення і структурування накопиченого досвіду - самостійно окремим співробітником, у парі з коучем або наставником, в групі з фасилітатором або без.

•    Можливість вільного обміну формалізованими знаннями.

•    Можливість апробації нових знань на практиці - в експериментах або поточній діяльності.