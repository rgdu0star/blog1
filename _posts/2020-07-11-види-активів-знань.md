---
layout: post
title: Види активів знань
category: knowledge management

---
> «Ті компанії, які не усвідомлюють, що знання є засобом виробництва більш важливим, ніж земля, праця або капітал, поступово загинуть і ніколи не зрозуміють, що їх загубило» Ларі Прусак (1)

Оскільки роль знань у створенні додаткової вартості та отриманні компаніями прибутку сьогодні величезна, їх почали розглядати як актив нарівні з матеріальними та фінансовими активами. Правда, їх дуже важко оцінити та додати до річного балансу, хоча такі спроби неодноразово робилися і продовжують робитися, і деякі методики оцінки активів знань (інтелектуальних активів) існують. Ми не будемо розглядати ці методики, а поговоримо про те, що, власне, мається на увазі під організаційним знанням.

Прийнято відрізняти поняття «дані», «інформація» і «знання» і схематично зображувати їх у вигляді «піраміди знань».

![](https://treba.ml/uploads/oleshkov_simple_km_ua-2.jpg)

Мал. 1. Піраміда знань

У деяких джерелах у піраміди знань є ще четвертий, найвищий рівень - мудрість.

Універсальних визначень для цих понять немає. Під даними прийнято мати на увазі деякі свідчення, факти, зафіксовані у визначений спосіб (ручкою на папері, у файлі на комп'ютері та інше). Якщо ці дані проаналізовані та якимсь чином перетворені (наприклад, систематизовані, класифіковані), то вони перетворюються на інформацію. Люди працюють з даними не просто так, а тому, що шукають відповідь на якесь-то питання. Виходячи з цього питання (запиту) і проводиться аналіз, синтез, класифікація та інші «магічні» дії. Наприклад, база даних на комп'ютері є якоюсь таблицею фактів. Коли користувач створює запит для цієї бази даних, вона повертає йому інформацію - у визначений спосіб підібрані та згруповані дані.

> "Інформація - це відповідь на задане запитання"
>
> _Е. Голдратт_ (2), «Стіг сіна»

Відмінністю знань від інформації є їх належність людині. Знання - це інформація, засвоєна людиною, будь-яким чином розсортована по полицях у її мозку та міцно пов'язана з контекстом її конкретного досвіду, понять, переконань, ідей і цінностей. Оскільки кожного дня ми засвоюємо нову інформацію та збагачуємося новим досвідом, наші знання постійно трансформуються.

> ”В книгах, базах даних, програмах немає знань, у них можна знайти лише інформацію. Носій знань — людина, вони людиною підтримуються, переходять від однієї до іншої та, нарешті, використовуються людиною правильно або неправильно” _Пітер Друкер_

Існує декілька систем класифікації знань. Ми розглянемо тільки деякі з них.

За способом отримання знання прийнято поділяти на:

•    поступово нарощувані (англ. incremental) - накопичуються людиною під час навчання або набуття досвіду, так званого «органічного навчання»;

•    випадкові (англ. accidental) - виникають під час випадкового збігу обставин, як багато винаходів (згадайте приклад винаходу пеніциліну);

•    проривні (англ. innovative) - є наслідком переосмислення всього здобутого досвіду та знань під час органічного навчання й погляду на ситуацію під новим кутом (до цієї категорії належить, наприклад, теорія відносності Ейнштейна).

З точки зору фіксації прийнято поділяти знання на 2 види:

• Формалізовані (явні, англ. explicit) знання - ті, що легко зафіксувати або передати (розповісти колезі, намалювати у вигляді схеми або графіку, викласти у вигляді замітки або звіту тощо).

•    Неформалізовані (неявні, англ. tacit) знання - ті, що важко структурувати, вербалізувати, а тому і зафіксувати або передати. До цього виду відносяться, наприклад, набутий досвід, «чуття», здогадки, неусвідомлені цінності. Один з яскравих прикладів - це знання запахів. Ви можете знати, як пахне апельсин, але ви не зможете повністю зафіксувати це знання письмово або передати його іншій людині, описавши словами. Єдиний спосіб дізнатися запах апельсину - це понюхати його. В організаціях до категорії неявних знань часто потрапляє корпоративна культура. Неявні знання нерідко передаються за допомогою прикладів, образів, алегорій та метафор. Формалізація неявних знань (переведення їх до категорії явних) шляхом осмислення, структурування, виявлення закономірностей та ін. - найважливіша та одна з найскладніших задач управління знаннями.

Деякі сучасні автори йдуть далі та поділяють категорію неформалізованих знань на дві підкатегорії: неусвідомлені неявні знання (власне tacit) та усвідомлені неявні знання (англ. implicit). Імовірно, корінням таке розділення сягає концепції «Вікно Джохарі». її розроблили психологи Джозеф Лафт та Харрі Інгам у середині минулого століття як модель самопізнання людини. Для цілей управління знаннями ця модель була трохи перероблена. В сучасних публікаціях цю матрицю часто дають без назви.

![](/uploads/3bcd2a7e-1ed4-4778-8a47-1f82bc325f9f.png)

Мал. 2. «Вікно Джохарі»

Усвідомлене знання - це та частка нашого знання, наявність, межі та структуру якого ми чітко розуміємо. Це саме те, що найчастіше мають на увазі під словом «знання» і чому нас навчають у школах та інститутах. Наприклад, я можу перерахувати ті розділи математики, які я пам'ятаю зі шкільного курсу та в межах яких зможу розв'язувати задачі.

Усвідомлене незнання - це розуміння того, що у конкретній галузі нам знань не вистачає. Наприклад, я збираюся до Франції та усвідомлюю, що французької мови я не знаю, а вона зараз якраз стала б у нагоді .

Неусвідомлене незнання - це те, чого ми не знаємо та про існування чого навіть не здогадуємось. Наприклад, напевно існують розділи вищої математики, про які я не підозрюю. Вони є, але для мене їх немає. Відповідно, я не зможу свідомо розвиватися в цьому напрямку.

Й остання чверть - неусвідомлене знання - найцікавіша з точки зору концепції управління знаннями організації. Це те знання, яке в людини є, але вона його як знання з якихось причин не сприймає та не усвідомлює. Як правило, це накопичений досвід, який ще не систематизований, не формалізований та не вербалізований.

Кількісне співвідношення явних та неявних знань часто представляють у вигляді айсберга:

![](/uploads/oleshkov_simple_km_ua-3.jpg)

Мал. 3. «Айсберг» знань

На жаль, найбільша частина неявних знань ніколи не формалізується та йде разом з людиною.

Звісно, не всі особисті знання людини являють цінність для організації. Сукупність знань, накопичених в організації (як формалізованих у вигляді регламентуючих і проектних документів, презентацій, рекламних матеріалів та ін.), так і неформалізованих (що залишаються в головах працівників) є організаційним знанням.

Організаційне знання містить відповіді на питання: «що?», «як?» і «чому/навіщо?». Нерідко відповіді на різні питання стосовно одного об'єкту знаходяться в різних частинах організації. Наприклад, під час розробки нової продукції маркетолог знає, чому саме такий продукт потрібно зараз випустити на ринок, конструктор і дизайнер дають відповідь на питання «що?» (є цим продуктом), а технолог відповідає на питання «як?» (повинен бути виготовлений продукт). Звідси логічно випливає теза про необхідність командної роботи для об'єднання всіх знань про продукт в якомусь одному місці.

Організаційне знання розглядається як актив компанії та є об'єктом системи управління знаннями.