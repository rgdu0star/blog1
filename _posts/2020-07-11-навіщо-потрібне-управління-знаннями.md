---
layout: post
title: Навіщо потрібне управління знаннями?
category: knowledge management

---
Організація - це система, а кожна система характеризується стійкістю - намаганням зберегти себе стабільною. Тому будь-які зміни в організації - це трудомісткий, часто тривалий і дорогий процес. Але в той же час менеджмент не стоїть на місці: регулярно проводяться дослідження, за підсумками яких компаніям пропонують впровадити нову методологію, а в нагороду обіцяють зріст лояльності клієнтів / долі ринку / прибутку та інше. Модних течій багато - чому варто приділити увагу саме управлінню знаннями?

Для цього є декілька причин. По-перше, швидше за все, ви вже займаєтеся управлінням знаннями. У тому чи іншому вигляді ці процеси є в будь-якій компанії - як адаптація нового персоналу, участь у семінарах або галузевих конференціях, читання профільних журналів (напевно ваш бухгалтер щорічно оформлює підписку на декілька видань у сфері обліку та оподаткування) і проведення тренінгів. Можливо, ваша діяльність пов'язана з проектами, під час яких заповнюється обов'язкова проектна документація, що зберігає інформацію за проектом. Або ваш відділ обслуговування клієнтів віртуозно працює з рекламаціями, надає дані для безперервного покращення вашого продукту/послуги. Просто ви не усвідомлюєте ці процеси як частину управління знаннями, а тому дієте не системно і не дуже ефективно.

Ключовим завданням управління знаннями є використання знань для отримання конкурентної переваги. Що є фактором конкуренції на вашому ринку? Швидкість обслуговування клієнтів? Частота оновлення продукту? Мінімальна кількість дефектів? Будь-який фактор конкуренції має на увазі роботу із знанням. Впроваджуючи структуровані процеси управління знаннями, ви підвищуєте гнучкість та адаптивність своєї компанії, підвищуєте швидкість проведення змін, спрощуєте створення інновацій. У наш вік надвисоких швидкостей час є критичним і визначаючим фактором. Управління знаннями допоможе вам контролювати цей фактор.

Ще однією вагомою причиною для впровадження інструментів управління знаннями є зростаюча плинність кадрів. У минулому столітті не рідкістю була ситуація, коли людина все життя працювала на одному заводі. Сьогодні багато спеціалістів змінюють місце праці кожні 3-5 років. Щоразу звільнення працівника залишає порожнину в сукупності знань вашої організації. Закриття цієї порожнини може бути дуже дорогим задоволенням.

Управління знаннями сприяє розвитку комунікацій всередині організації. Співробітники починають краще уявляти собі цілі компанії, роботу суміжних підрозділів, підвищується рівень їх експертності. Розповсюдження кращих практик між підрозділами підвищує загальний рівень ефективності роботи компанії. Співробітники легше й швидше знаходять потрібну інформацію, складають звіти, приймають рішення. Стосунки в межах колективу покращуються. Управління знаннями - потужний інструмент об'єднання команди.

Останнім, але не менш важливим, на мій погляд, аргументом є необхідність ефективно оперувати в умовах надвеликого інформаційного перевантаження, з якою стикаються сучасні організації. Ще в 1975 р. Урсул А.Д. (1) запропонував поняття «інформаційний вибух» для позначення постійного підвищення швидкості та об'ємів інформації у масштабах планети. Наслідком цього вибуху стала інформаційна криза - зниження ефективності використання інформації, коли існуючі засоби пошуку, збору, обробки, зберігання інформації не дозволяють використовувати весь її величезний потенціал. Першими з цією проблемою зіткнулися вчені, які просто не встигають відстежувати всі свіжі публікації за своїм фахом. Але тепер ця проблема прийшла до світу бізнесу - існуючі технології дозволяють генерувати гігантські потоки інформації про поведінку споживачів. Все це призвело до виникнення

Data Science - розділу інформатики, що вивчає проблеми обробки та аналізу даних. Його здобутки вже активно використовуються в найбільших компаніях світу для підвищення ефективності своїх внутрішніх процесів, створення нових продуктів, покращення якості обслуговування клієнтів. Однак перш ніж починати впроваджувати в себе технології обробки «великих даних», вам необхідно відповісти собі, навіщо та як використовувати результати їх аналізу. Системне управління знаннями дає вам ці відповіді.

(1) А. Д. Урсул - великий радянський та російський вчений, доктор філософських наук, спеціаліст у галузі методології науки й техніки, інформатики, космонавтики, соціальної екології, глобалістики, проблем універсального еволюціоналізму.