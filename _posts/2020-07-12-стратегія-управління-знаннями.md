---
layout: post
title: Стратегія управління знаннями
category: knowledge management

---
**Управління знаннями** - дисципліна відносно молода. Вона активно розвивається, тому в ній ще є несталі терміни та поняття, які з часом змінюють своє значення. До таких понять відноситься, наприклад, стратегія управління знаннями. Ще п'ятнадцять років тому під стратегією мали на увазі підхід, заснований на одному з шляхів розповсюдження знань:

1\.    Стратегія виштовхування (англ. push) стратегія або «скарбниця» фокусується на структуруванні, кодифікації та збереженні знань у різних базах. Тобто акцент робиться на опосередкований шлях передачі знань.

2\.    Стратегія витягування (англ. pull) стратегія або «потік» фокусується на організації особистої взаємодії співробітників для передачі знань прямим шляхом.

Однак з того часу управління знаннями суттєво просунулося вперед, і зараз під стратегією управління знаннями прийнято мати на увазі постановку цілей та розгортання плану дій з управління знаннями в організації.

Стратегія покликана дати відповідь на три запитання:

1\.    Де ми зараз?

2\.    Де ми хочемо бути?

3\.    Як нам туди потрапити?

Відповідь на запитання № 1 дає оцінка активів знань організації. Така оцінка - доволі трудомісткий процес, тому немає сенсу робити її для всього організаційного знання. Потрібно розставити пріоритети на підставі діючої бізнес-стратегії організації: які сфери знань є критичними для її реалізації? Саме з ними і потрібно далі працювати. На цьому ж етапі виконується оцінка ризиків у сфері знань.

Відповідь на запитання № 2 також залежить від бізнес-стратегії. Яких знань не вистачає вашій організації для досягнення поставлених цілей? Яким сферам знань потрібно приділити увагу, виходячи з оцінки ризиків? Відповівши на ці питання, ви зможете сформулювати цілі у сфері управління знаннями.

Відповіддю на запитання № 3 повинен стати детальний план дій: задачі, відповідальні, строки, бюджет, критерії досягнення цілей. Загалом, все те, чим займається проектний менеджмент.

Також на цьому етапі вам необхідно визначитися з підходом до управління знаннями і переліком інструментів, які складуть вашу систему управління знаннями.

Сучасні автори виділяють три підходи до управління знаннями:

1\.    Техноцентричний. Використовуючи цей підхід, ви концентруєте свої зусилля на впровадженні спеціального програмного забезпечення, яке дозволяє вам фіксувати, зберігати і розповсюджувати знання.

2\.    Організаційний (процесний). Цей підхід має на увазі вибудовування окремих процесів для підтримки циклу знань, а також вбудовування процедур підтримки в інші бізнес-процеси організації. Прикладом такої процедури може бути розбір польотів за результатами отриманої від клієнта рекламації.

3\.    Екологічний (людиноцентричний). Цей підхід концентрується на прямій передачі знань під час взаємодії співробітників організації.

Зрозуміло, що в житті обмежитися використанням лише одного з цих підходів не вдасться. На сьогодні в практиці управління знаннями склався свого роду «золотий стандарт» комбінації цих підходів:

![](/uploads/OleshkoV_Simple_KM_UA-8.jpg)

Мал. 7. Підходи до управління знаннями

Чому найбільше уваги приділяється екологічному підходу, заснованому на взаємодії людей? Причина в структурі організаційного знання - пам'ятаєте айсберг, який ми розглядали в розділі «Види активів знань»? Найбільша частина знань - неявні, тому їх важко передавати за допомогою технологій і процесів. Такі знання легше за все передаються від людини до людини в прямому контакті.

А тепер задамо собі провокаційне запитання: чи потрібна вашій компанії стратегія управління знаннями? І так, і ні. Формалізована стратегія - це чудово й дуже важливо, особливо для великих компаній. Але не критично для невеликих організацій. Якщо у вас є бачення відповідей на всі три питання, розуміння підходу та інструментів, які ви будете використовувати, а ваша компанія не перевантажена зайвим бюрократичним апаратом, не думаю, що вам варто витрачати час на написання об'ємного документу «Стратегія компанії ХХХ у сфері управління знаннями». Просто визначіться з першими кроками та почніть щось робити. Шлях у тисячу миль починається з першого кроку.